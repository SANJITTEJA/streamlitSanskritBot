sp026-000001_001	तमिळ्नाडुराज्ये सुरभारती प्रणयिनः संस्कृत भारती नाम्नीम् संस्थाम् प्रकल्प्य
sp026-000002_001	तद्द्वारा अत्र संस्कृत प्रचारम् विदधत् इति विदित्वा नितराम् मोदामहे ।
sp026-000003_001	संस्कृतन्नाम दैवीवाक् अन्वाख्याता महर्षिभिः इति रीत्या इयम् संस्कृत भाषा देवभाषा इति कथ्यते ।
sp026-000004_001	देवाः अनयाभाषया व्यवहरन्तीति कृत्वा इयम् देवभाषा इति व्यपदेशम् भजते
sp026-000005_001	अत एव अस्याः अनितरसाधरणम् वैशिष्ट्यमस्ति ।
sp026-000006_001	यद्वैशिष्ट्यम् जगतीतले वर्तमानायाः अन्यस्याः कस्यापि भाषाया नास्ति ।
sp026-000007_001	तादृशम् वैशिष्ट्यम् आवहन्ती इयम् भाषा अस्माकम् सर्वेषामपि अतितराम् समादरणीया वर्तते ।
sp026-000008_001	सर्वासाम् भाषाणाम् इयम् मातृभाषा इत्यस्माकम् चिश्वासः ।
sp026-000009_001	यथा वा जनन्याः विषये सर्वैरपि लोकैः श्रद्धावद्भिः समादरवद्भिर्भवितव्यम्
sp026-000010_001	तथैव अस्यापि भाषायाः विषये अस्माभिः नितराम् श्रद्धावद्भिर्भाव्यम् ।
sp026-000011_001	अस्माकम् संस्कृतिः सर्वापि अस्यामेव भाषायाम् उपनिबद्धा वर्तते ।
sp026-000012_001	यदि भारतीय संस्कृतिः ज्ञातव्या तर्हि इयम् भाषा अभ्यसनीया ।
sp026-000013_001	इमाम् भाषाम् अनभ्यस्य अस्याम् भाषायाम् परिचयम् अनवाप्य
sp026-000014_001	भारतीयसंस्कृतेः सनातनधर्मस्य च ज्ञानम् यथावन्न भवितुमर्हति इति तु वस्तुस्थितिः ।
sp026-000015_001	बहवो लोकाः वयमनुवादग्रन्थान् पठामः
sp026-000016_001	तेभ्य एव वयम् सनातनधर्मस्य तत्त्वम् ज्ञातुम् प्रभवामः इति कथयेयुः ।
sp026-000017_001	तथापि अनुवादग्रन्थेभ्यः यथावत्तत्त्वम् अवबोद्धुम् नैव शक्यते ।
sp026-000018_001	तादृशाः सन्ति विषयाः ये भाषान्तरैः अनुवदितुम् न शक्यन्ते ।
sp026-000019_001	तादृशान् विषयान् कथम् वा वयम् अनुवदितुम् पारयामः
sp026-000020_001	काळिदासस्य शाकुन्तल नाटके एकः प्रसङ्गः आयाति ।
sp026-000021_001	शकुन्तलायाः पुत्रः सर्वदमनः इति तत्र प्रसिद्धः अस्ति ।
sp026-000022_001	अग्रे स एव भरतः इति नाम्ना वक्रवर्तित्वेन प्रसिद्धः आसीत्
sp026-000023_001	यस्य नाम्ना इदम् भारतम् वर्षम् जातम् ।
sp026-000024_001	सः सर्वदमनः बाल्ये वयसि महान् पराक्रमी आसीत् ।
sp026-000025_001	यदा सः पञ्चवर्ष वयस्कः आसीत् तदानीमेव सिंहशापकान् गृह्णन् ।
sp026-000026_001	तेषाम् वदनानि विस्तारयन्नासीत् ।
sp026-000027_001	शाकुन्तलस्थम् सर्वदमनस्य मुखात् निःसारितम् वचनमिदम् ।
sp026-000028_001	जृम्भस्व जृम्भस्व दन्तांस्ते गणयिष्यामि ।
sp026-000029_001	सिंहशावकम् सहाब्रवीत् जृम्भस्व जृम्भस्व दन्तांस्ते गणयिष्यामीति ।
sp026-000030_001	अत एव सर्दमनः इति सार्थकम् नाम महर्षिणा कण्वेन तस्य अकारि
sp026-000031_001	तादृशम् सर्वदमनम् दृष्ट्वा आश्रमवासिनः
sp026-000032_001	अहो अयम् नितराम् दुष्टोस्ति
sp026-000033_001	अत्रत्यानि सर्वाण्यपि सत्त्वानि अयम् पीडयति
sp026-000034_001	इति कृत्वा तस्य क्रीडार्थम् मृण्मयम् एकम् मयूरम्
sp026-000035_001	आनीय तस्मै ददुः आश्रमवासिनः ।
sp026-000036_001	तद्मृण्मयम् मयूरम् दृष्ट्वा काचन आश्रमस्था वदति
sp026-000037_001	भरत शकुन्तलावण्यम् पश्य शकुन्तः इति पक्षिणः नाम ।
sp026-000038_001	तस्य लावण्यम् पश्य इति ।
sp026-000039_001	शकुन्तलावण्यम् पश्य शकुन्तला इति तस्य मातुः नामाक्षराणि तत्र आगतानि
sp026-000040_001	तत् श्रवण अनुपदम् सः कथयति मम माता कुत्र
sp026-000041_001	शकुन्तला इति अक्षरचतुष्टयश्रवणेन तस्य मातुः स्मरणमागतम् ।
sp026-000042_001	मम माता कुत्र इति ब्रवीति ।
sp026-000043_001	कस्माभिः इदमस्माभिः भाषान्तरे अनुवदितम् शक्यते ।
sp026-000044_001	शकुन्त लावण्यम् पश्य इति भाषान्तरे अस्माभिः अनूद्यते चेद् तस्य मातुः स्मरणम् कथमायाति तदा
sp026-000045_001	नायात्येव
sp026-000046_001	अतः केचद्विषयास्तादृशाः अस्माकम् संस्कृत भाषायाम् सन्ति ये सर्वथैव अनुवादैः अनुवादेषु आनयितुम् न शक्यन्ते ।
sp026-000047_001	सत्याम् ईदृश्याम् स्थितौ वयम् अनुवादेभ्य एव
sp026-000048_001	सर्वम् धर्मतत्त्वम् जानीमः इति कथनन्तु रिक्तम् वचः ।
sp026-000049_001	अस्माभिः अनुवादेभ्यः तत्त्वमधिगन्तुम् नैव शक्यते ।
sp026-000050_001	अतः यदि कश्चित् धर्मतत्त्वम् जिज्ञासते ।
sp026-000051_001	भारतीयाम् संस्कृतिम् अधिजिगमिषति
sp026-000052_001	तेन संस्कृत भाषा अवश्यम् अवगन्तव्या, अभ्यसनीया ।
sp026-000053_001	वेदाः, स्मृतयः,पुराणानि,शास्त्राणि सर्वमप्यस्माकम् वाङ्मयम् संस्कृत एव उपनिबद्धम् वर्तते ।
sp026-000054_001	काश्मीरे वर्तमानः अभिनवगुप्तो वा भवतु
sp026-000055_001	दक्षिण देशे वर्तमानः अप्पय्यदीक्षितो वा भवतु
sp026-000056_001	आन्ध्र देशे उत्पन्नः पण्डितराज जगन्नाथो वा भवतु ।
sp026-000057_001	ते सर्वेपि स्वीयाम् भाषाम् अस्पृष्ट्वा गैर्वाण्यै वा ग्नन्थान् उपनिबबन्धुः
sp026-000058_001	किमर्थम् ?
sp026-000059_001	तेषाम् स्वमातृभाषासु प्रीतिर्नासीदिति वा आसीत्
sp026-000060_001	परन्तु तेषाम् मनसि अयमाशयः
sp026-000061_001	मया निबद्ध्यमानः ग्रन्थः आसेतुशीतनकम् सर्वैरप्यध्येयः
sp026-000062_001	यद्यहम् मदीय मातृभाषाया ग्रन्थमिमम् रचयेयम्
sp026-000063_001	तर्हि केवलम् एतत् प्रान्तीया एव जनाः इमम् ग्रन्थम् पश्येयुः ।
sp026-000064_001	अन्ये तु न पश्येयुः ?
sp026-000065_001	यद्यहम् देववाण्या इमम् ग्रन्थम् रचयेयम् ।
sp026-000066_001	सर्वेपि अस्मै ग्रन्थाय स्पृहयेयुः ।
sp026-000067_001	तदैव अस्य ग्रन्थस्य सार्वत्रिकः प्रचारः स्यात् ।
sp026-000068_001	अत्रत्यम् विषयम् सर्वेपि अवबोद्धुम् पारयेयुः
sp026-000069_001	अन्यथा सर्वेषाम् एतत् ग्रन्थस्थः विषयः
sp026-000070_001	मनसि नायायात्
sp026-000071_001	इदमेव मनसि कृत्या ते सर्वेपि संस्कृतभाषयैव ग्रन्थरचनाम् व्यधाशिषुः ।
sp026-000072_001	एतेतु साहित्य निपुणाः ये पुनः वेदान्त दर्शने अभियुक्ताः आसन्
sp026-000073_001	आदौ श्रिमत् शङ्करभगवत्पादाचार्याः
sp026-000074_001	ते वेदान्ततत्त्वम् सर्वत्र प्राचिचारयिषन्
sp026-000075_001	तेषाम् सा प्रचिचारयिषा तैः संस्कृतभाषयैव ग्रन्थान् विरचयितुम् प्रोदसाहयत्
sp026-000076_001	अन्यथा ते केरल भाषया कुतः स्वीयान् ग्रन्थान् नारचयन् ?
sp026-000077_001	रामानुजाचार्याः तमिलभाषया कुतो ग्रन्थान् नारचयन् ?
sp026-000078_001	मध्वाचार्याः कन्नडभाषया कुतो नारचयन् ?
sp026-000079_001	तेषाम् तेषाम् ताः मातृभाषाः आसन्
sp026-000080_001	परन्तु ते सर्वेपि संस्कृतभाषामेव स्वीकृतवन्तः
sp026-000081_001	स्वीयतत्त्वप्रचाराय
sp026-000082_001	इदमेकम् निदर्शनमलम् संस्कृतभाषायाः सर्वादरणीयत्वे एतदपेक्षया किम् अन्यन्निदर्शनमपेक्षितम्
sp026-000083_001	अस्याः भाषायाः सर्व आदरणीयत्वे
sp026-000084_001	सत्याम् च ईदृश्याम् स्थितौ केचन संस्कृतभाषा विषये यदन्यथा अन्यथा जल्पन्ति
sp026-000085_001	तत्तु तेषाम् मौढ्यमेव प्रकाशयति
sp026-000086_001	यथा केषाञ्चित् कश्चन भ्रमो अस्ति
sp026-000087_001	इयम् भाषा न सर्वेषाम्
sp026-000088_001	अपि तु इयम् केषाञ्चिदेव भाषा
sp026-000089_001	अयम् तु प्रचारः अस्माकम् दुरदृष्टवशात् सार्धद्विशतवर्षाणि यावत्
sp026-000090_001	यैः वैदेशिकैः अत्र वैदेशिकेन आङ्ग्लैः  अस्मिन् भारते देशे पालनम् अकारि तैः अयम् प्रचारः समारब्धः ।
sp026-000091_001	इयम् भाषा मृतभाषा
sp026-000092_001	इयम् अस्माभिः न स्वीकार्या
sp026-000093_001	तैः वराकैः अयम् प्रचारः समारब्धः
sp026-000094_001	परन्तु अस्मदीयाः मन्दमतयः गतानुगतिकाः तदीयम् इमम् दुष्प्रचारम् सत्यम् मेनिरे ।
sp026-000095_001	अतः इयम् मृतभाषा इत्येषामपि भ्रान्तिरासीत् ।
sp026-000096_001	ओ तर्हि अनया भाषया अस्माकम् किम् कार्यम्
sp026-000097_001	इत्यनया भ्रान्त्या बहवः इमाम् भाषाम् अनभ्यस्यन्तः आसन्
sp026-000098_001	अधुना अस्माकम् इदम् अत्यावश्यकम् वर्तते इयम् भ्रन्तिः अपनोदनीया ।
sp026-000099_001	नेयम् मृतभाषा इयमेव अमृता भाषा
sp026-000100_001	अस्याः भाषायाः अमृतत्वम् अस्माभिः स्थापनीया ।
sp026-000101_001	मया क्वचित् संस्कृतभाषाविषये अनयैवरीत्या प्रसङ्गम् विदधता कश्चन विषयः उपस्थापितः
sp026-000102_001	भवद्भिः संस्कृत भाषा मृतभाषा इत्युच्यते
sp026-000103_001	तस्य कः आशयः
sp026-000104_001	जगति वर्तमानाः सर्वेपि लोकाः अनया भाषा न व्यवहरन्ति
sp026-000105_001	अतः इयम् मृतभाषा इत्यस्माभिरुच्यते इति यद्युच्यते
sp026-000106_001	तर्हि सर्वापि भाषा मृतभाषा एव
sp026-000107_001	कया वा भाषया जगति वर्तमानाः सर्वेपि लोका व्यवहरन्ति
sp026-000108_001	न कयाचित् भाषया सर्वे लोका व्यवहरन्ति
sp026-000109_001	यदि सर्वैरपि लोकैः व्यवह्रियमाणैव अमृतभाषा इति यद्युच्यते
sp026-000110_001	तर्हि लोके कापि तादृशी भाषा नास्ति इति सर्वा अपि भाषाः मृतभाषात्वेनैव भवद्भिः परिगणयितव्याः स्युः
sp026-000111_001	तथा न यद्यन्यो विकल्पः
sp026-000112_001	अनया भाषया कोऽपि न व्यवहरति
sp026-000113_001	अतः इयम् मृतभाषा इत्यस्माभिरुच्यते इति चेत्
sp026-000114_001	इदमपि अनृतमेव
sp026-000115_001	परोलक्षम् लोकाः अनया भाषया व्यवहरन्तः अधुनापि दृश्यन्ते
sp026-000116_001	कति पण्डिताः न सन्ति
sp026-000117_001	अपण्डिता अपि संस्कृतभाषायाम् आदरम् विदधानाः कति न सन्ति
sp026-000118_001	संस्कृत भाषया व्यवहर्तुम् प्रयतमानाः कति न सन्ति
sp026-000119_001	अनया भाषया व्यवहरन्तो वा कति न सन्ति
sp026-000120_001	अतः न कोऽपि अनया भाषया व्यवहरतीति कृत्वा इयम् मृतभाषा इति यद्युच्यते
sp026-000121_001	तर्हि इयम् कथञ्चिदपि मृतभाषा न भवितुमर्हति
sp026-000122_001	बहुभिर्लोकैः अस्याः भाषायाः व्यवह्रियमाणत्वात्
sp026-000123_001	अतः इयम् भाषा मृतभाषेति कथनम् सर्वथैव भ्रान्तिविलसितम् ।
sp026-000124_001	अस्याः भाषायाः विषये अस्मदपेक्षया विदेशेषु महान् आदरः अस्तीति श्रूयते
sp026-000125_001	तत्तु भारतीयानाम् नितराम् लज्जावहा
sp026-000126_001	ये विदेशेषु वर्तमानाः अधुना इमाम् भाषाम् प्रशंसन्तः
sp026-000127_001	अस्याम् भाषायाम् आदरमावहन्तः
sp026-000128_001	विश्वविद्यालयेषु अस्याः भाषायाः एकम् विशिष्टम् स्थानम् परिकल्पितवन्तः इति यदा वयम् शृणुमः
sp026-000129_001	तदा वस्तुतः येषाम् इयम् भाषा तादृशैः अस्माभिः यदि इयम् नाद्रियते
sp026-000130_001	कीदृशम् लज्जास्पदमिदम्
sp026-000131_001	अतः इयम् परिस्थितिः अस्माभिः सर्वथा  दूरीकर्तव्या ।
sp026-000132_001	लोकेषु वर्तमाना संस्कृतभाषा मृतभाषेति भ्रान्तिः अपनोदनीया
sp026-000133_001	अन्यत् च केषाञ्चित् अन्यादृशी काचन भ्रान्तिर्वर्तते
sp026-000134_001	अस्याम् भाषायाम् व्याकरणनियमा बहवः सन्ति ।
sp026-000135_001	ते नियमाः सर्वेपि अस्माभिरधिगन्तम् न शक्यन्ते
sp026-000136_001	अतः शुद्धया व्याकरणनिबद्धया भाषया वयम् व्यवहर्तुम् नेश्महे
sp026-000137_001	अतः वयम् अस्याः भाषायाः दूरेभवामः इति ।
sp026-000138_001	तदपि न साधु
sp026-000139_001	कस्याः भाषायाः व्याकरणनियमा न सन्ति ।
sp026-000140_001	किम् संस्कृतस्य एकस्यैव वा
sp026-000141_001	आङ्ग्लभाषायाः व्याकरणम् नास्ति वा
sp026-000142_001	तमिलभाषायाः नास्ति वा
sp026-000143_001	आन्ध्रभाषायाः नास्ति वा
sp026-000144_001	कस्याः भाषायाः व्याकरणम् नास्ति
sp026-000145_001	भाषा इति चेत् तस्याः केनचिद् व्याकरणेन स्थेयमेव
sp026-000146_001	तत्र व्याकरणनियमाः केचन स्युरेव
sp026-000147_001	ते नियमाः सर्वैरपि भाषाद्ध्येतृभिरवगन्तव्या एव
sp026-000148_001	तत् केवलम् न संस्कृतभाषायाः
sp026-000149_001	अतः यथा अन्यासाम् भाषाणाम् व्याकरणनियमाः सन्ति
sp026-000150_001	ते  च  नियमा अधिगन्तव्या भवन्ति
sp026-000151_001	तान् नियमान् अनुसृत्यैव ताभिर्भाषाभिर्व्यवहर्तव्यम् भवति
sp026-000152_001	तथैव अस्या अपि भाषायाः व्याकरणनियमाः अवगन्तव्याः
sp026-000153_001	शुद्धा भाषा प्रयोक्तव्या
sp026-000154_001	अतः व्याकरणनियमाः सन्ति अतः इयम् भाषा अस्माभिर्नाद्रियते इति कथनमपि सर्वथैव अनुचितम् ।
sp026-000155_001	अतः ये इमाम् भाषायाम् नाद्रियन्ते
sp026-000156_001	तत्र एकमेव कारणम् अस्माभिः वक्तुम् शक्यम् अश्रद्धा ।
sp026-000157_001	केवलम् अश्रद्धैव इमाम् भाषाम् अभ्यसितुम् भवतः प्रतिबध्नाति ।
sp026-000158_001	यदि सा अश्रद्धा दूरीक्रियते
sp026-000159_001	तदा अवश्यम् भवन्तः इमाम् भाषाम् अभ्यस्येयुरेव ।
sp026-000160_001	अस्याम् भाषायाम् ज्ञानम् अवाप्नुयुरेव ।
sp026-000161_001	अनया भाषया भाषितुम् समर्था भवेयुरेव ।
sp026-000162_001	कति बालकाः संस्कृतभाषया न व्यवहरन्ति अधुना
sp026-000163_001	कथम् ते व्यवहरन्ति
sp026-000164_001	श्रद्धास्ति तेषाम्
sp026-000165_001	इयमस्माकम् भाषा
sp026-000166_001	अस्माकम् भाषाणाम् सर्वासाम् जननी
sp026-000167_001	अतः इयमस्माभिरवगन्तव्या
sp026-000168_001	यदि अनया भाषया अहम् वक्तुम् न पारयेयम्
sp026-000169_001	तर्हि अहम् मूर्खो भवेयम् ।
sp026-000170_001	इति काचन श्रद्धा
sp026-000171_001	तया श्रद्धया प्रेरिताः सन्तः बहवः माणवकाः संस्कृतभाषया भाषन्ते ।
sp026-000172_001	वैदेशिकाः संस्कृतया भाषया भाषितुम्  प्रयतन्ते ।
sp026-000173_001	कश्चन वैदेशिकः संस्कृतव्याकरणमेव पाठयति ।
sp026-000174_001	शृङ्गगिरिमागतवान् समीप काले सः
sp026-000175_001	स संस्कृतव्याकरणम् पाठयति सः
sp026-000176_001	इत्युक्ते तस्य कियती श्रद्धा तत्र
sp026-000177_001	अतः सर्वैरपि संस्कृतभाषाविषये श्रद्धा समधिगन्तव्या ।
sp026-000178_001	अन्यच्च एकम् कारणमस्ति बहूनाम् लोकानाम् मनसि
sp026-000179_001	एवम् तत्र ये पालकाः सन्ति तेषामपि मनसि ।
sp026-000180_001	तेषु तेषु राज्येषु पालकाः सन्ति मन्त्रि पदेषु सन्ति अधिकार स्थानेषु सन्ति
sp026-000181_001	तेषाम् सर्वेषाम् एको भ्रमो वर्तते
sp026-000182_001	यदि संस्कृतभाषा प्रवृद्धा स्यात् तर्हि अस्माकम् भाषायाः न्यूनता स्याद्वा
sp026-000183_001	अस्माकम् भाषायाः प्रचारे न्यूनतास्याद्वा
sp026-000184_001	इति कश्चन भ्रमः
sp026-000185_001	तस्यापि भ्रमस्य अवसरो नास्ति
sp026-000186_001	संस्कृतभाषायाः समादरेण भवताम् देशभाषाया अपि वृद्धिर्भवति
sp026-000187_001	सर्वेऽपि आङ्ग्लपदानि अनुवदन्ति
sp026-000188_001	अत्र कथमस्ति इति न जानामि, अस्माकम् कर्नाटकराज्ये आङ्ग्लपदानाम् अनुवादः क्रियते कथयन्ति
sp026-000189_001	अस्माभिः कन्नडभाषया अनुवादः क्रियते इति
sp026-000190_001	ते कथयन्ति
sp026-000191_001	इञ्जिनेर् अभियन्ता इति कथयन्ति
sp026-000192_001	अभियन्ता इति कुत्रत्यम् पदम्
sp026-000193_001	कन्नडकोशे कुत्रापि नास्ति
sp026-000194_001	तत् संस्कृत पदम्
sp026-000195_001	संस्कृतपदम् आनीय अभियन्ता, अभियन्तरु इति कन्नडविभक्तिम् दत्वा
sp026-000196_001	अस्माभिः कन्नडभाषानुवादः कृतः इति कथयन्ति ।
sp026-000197_001	प्रिन्सिपाल् इत्यस्य प्रांशुपालः इति अनुवादम् कुर्वन्ति ।
sp026-000198_001	प्रांशुपाल, प्रांशुशब्दः कुत्र पालशब्दः कुत्र
sp026-000199_001	सः कन्नड कोशे कुत्रापि नास्ति
sp026-000200_001	प्रिन्सिपाल् इत्यस्य प्रांशुपालः
sp026-000201_001	लेच्चरर् इत्यस्य उपन्यासकः
sp026-000202_001	उपन्यासकशब्दः कुत्रत्यः
sp026-000203_001	तद् कदाचित्तत्र कन्नड साहित्य परिषद् इत्येका वर्तते ।
sp026-000204_001	तया परिषदा संस्कृतस्य विरोधः कृतः ।
sp026-000205_001	वयम् संस्कृतभाषायाः अभिवृद्धिम् नेच्छामः ।
sp026-000206_001	अस्माकम् राज्ये संस्कृतभाषायाः अवसरो न देयः इति ।
sp026-000207_001	तदा कश्चन तान् अपृच्छत् भवताम् संस्थायाः  कन्नडसाहित्यपरिषत् नाम अस्ति
sp026-000208_001	तत्र साहित्यशब्दः परिषत् शब्दश्च कस्याः भाषायाः आनीतौ ?
sp026-000209_001	साहित्यशब्दोऽपि संस्कृतशब्दः
sp026-000210_001	परिषत् शब्दोऽपि संस्कृतशब्दः
sp026-000211_001	संस्कृतशब्दानेव भवताम् संस्थायाः नामत्वेन निधाय संस्कृतभाषा दूरीकर्तव्या इति यदुच्यते
sp026-000212_001	भवताम् मौढ्यम् प्रति किम् वक्तव्यम्
sp026-000213_001	इति केनचित् तत्रैव पृष्टम् ।
sp026-000214_001	अतः संस्कृतभाषायाः यदि अभिवृद्धिः भवति
sp026-000215_001	तदानीम् अस्माकम् भाषायाः ह्रासो भवतीति केनापि न मन्तव्यम्
sp026-000216_001	अस्माकम् भाषायाः कदापि ह्रासो न भवेदेव
sp026-000217_001	संस्कृतस्य वृद्ध्या अस्माकम् भाषा एव वृद्धिर्भवति ।
sp026-000218_001	अतः यानि यानि कारणानि संस्कृतभाषायाः अनभ्यासे भ्रान्तैः दीयन्ते
sp026-000219_001	तानि सर्वाण्यपि कारणानि कारणाभासानि न तु कारणानि
sp026-000220_001	अतः एतानि कारणाभासानि दूरीकृत्य संस्कृतविषये श्रद्धामास्थाय
sp026-000221_001	यदि सर्वेऽपि संस्कृतम् अभ्यस्येयुः तदानीम् नितराम् समञ्जसम् स्यात्
sp026-000222_001	सर्वेऽपि अस्माकम् धर्मम् वेदान्ततत्त्वम् सम्यगवबोद्धुम् पारयेयुः
sp026-000223_001	तथैव धर्मम् आचर्य तत्त्वम् अवबुद्ध्य आत्मानम् कृतार्थम् विदद्ध्युः
sp026-000224_001	अतः सर्वस्यापि श्रेयसः निदानम् संस्कृतभाषायाः अभ्यासः
sp026-000225_001	इति कृत्वा संस्कृतभाषा प्रचाराय भवद्भिः ये ये  प्रयत्ना विधीयन्ते
sp026-000226_001	तत्र अस्माकम् विशिष्टाः आशिषः समुल्लसन्ति ।
sp026-000227_001	अतः भवन्तः अस्मिन्नेव विषये अग्रे सरन्तु अनेनैव वर्त्मना गच्छन्तु
sp026-000228_001	गच्छन् पिपीलिको याति योजनानाम् शतान्यपि ।
sp026-000229_001	अगच्छन् वैनतेयोऽपि पदमेकन्न गच्छति ।
sp026-000230_001	पिपीलिका वा भवतु
sp026-000231_001	यदि प्रतिष्ठति चेत् गच्छत्येव
sp026-000232_001	वैनतेयः अहम् तु नितराम् वेगवानस्मि इति कृत्वा यदि एकत्रैव तष्ठतितदा सः तत्रैव तिष्ठति अग्रे गन्तुम् न पारयति ।
sp026-000233_001	अतः अस्माभिः प्रयत्नः अरभ्यते चेत् कदाचित् सः फलेग्रहिर्भवेदेव ।
sp026-000234_001	अतः प्रयत्नस्तु सर्वदा विधेय एव
sp026-000235_001	इति कृत्वा भवद्भिर्यः प्रयत्नः क्रियते
sp026-000236_001	तस्मिन् विषये मम अस्ति महती प्रसन्नता
sp026-000237_001	अनेनैव पथा भवन्तः गच्छन्तु
sp026-000238_001	संस्कृतप्रचारकार्यम् अविरतम् विदधतु
sp026-000239_001	तेन भवताम् जन्मनः सार्थक्यम् स्यात्
sp026-000240_001	भगवती सुरभारती प्रसन्ना स्यात् भवतः बहुधा अनुगृह्णीयात्
sp026-000241_001	तेन भवताम् श्रेयःपरम्परापि समभिवर्धेत
sp026-000242_001	अद्य अत्र कोयम्बत्तूर् नगरे संस्कृतभारत्याः कार्यकार्तारः
sp026-000243_001	तमिळ्नाडुप्रान्तस्थाः अत्र समागताः शृङ्गेरीजगद्गुरवः समागताः
sp026-000244_001	तेषाम् सन्निधौ अस्माभिः एकः कार्यक्रमः प्रचालनीयः
sp026-000245_001	तेषाम् आशिषः अवाप्तव्याः इति धिया भवद्भिः अयम् कार्यक्रमः प्रावर्त्यत
sp026-000246_001	अस्माकम् अन्तेवासिशिष्यः अनन्तकल्याणकृष्णः संस्कृते महान्तम् आदरम् आवहति
sp026-000247_001	संस्कृतभाषया विशेषतः वक्तुम् प्रयतते च
sp026-000248_001	वदति च न केवलम् प्रयतते वदति च
sp026-000249_001	सः यदा यदा मन्निकटमागच्छति तदा संस्कृते एव भाषते ।
sp026-000250_001	यद्यपि मया तस्य निकटे तमिल्भाषया उच्यते
sp026-000251_001	तथापि संस्कृते एव स उत्तरम् ददाति ।
sp026-000252_001	तस्य संस्कृते तादृशः आदरः अस्ति ।
sp026-000253_001	सः अयम् कार्यक्रमः कोयम्बत्तूर् नगर्याम् भवताम् सन्निधौ
sp026-000254_001	अस्माभिः प्रविवर्तयिषितः भवद्भिः तत्र सन्निधाय
sp026-000255_001	अस्मभ्यम् आशिषो देयाः इति सः शृङ्गेरीमागत्यैव प्रार्थयत ।
sp026-000256_001	तदीयाम् प्रार्थनाम् तदानीमेव अहम् अन्वमोदिषि
sp026-000257_001	तदनुसारेणैव अहमत्र अस्मिन् कार्यक्रमे उपातिष्ठन्
sp026-000258_001	भवतः सर्वान् दृष्ट्वा अमोदिषि
sp026-000259_001	सर्वानपि भवतः आशिर्भिः समभिवर्धयामि
sp026-000260_001	भगवती शारदापरमेश्वरी, भगवान् चन्द्रमौळीश्वरः अद्य समाराधितः भगवान् श्रीराम चन्द्रः
sp026-000261_001	सर्वानपि भवतः सर्वदा अनुगृह्णन्तु
sp026-000262_001	इति तान् सम्प्रार्थ्य भाषणमत्र  उपसंहरामि ।
sp026-000263_002	सर्वेष्वपि ग्रन्थेषु एकस्तु विषयः भगवत्पादैः प्रतिपाद्यते
sp026-000264_002	लोकाः कामक्रोधादिकम् विहाय शमादिकम् आत्मसात्कृत्य
sp026-000265_002	जीवनम् पवित्रम् विदध्युः इति ।
sp026-000266_002	यदा कामक्रोधादिभिः अस्माकम् मनः आवृतम् भवेत्
sp026-000267_002	तदैव अस्माभिः निषिद्धाचरणम् क्रियेत ।
sp026-000268_002	निषिद्धाचरणेन अवश्यम् दुःखम् प्राप्येत ।
sp026-000269_002	यद्यस्ति दुःखे जिहासा तर्हि निषिद्धम् नानुतिष्ठेम ।
sp026-000270_002	यदि निषिद्धम् नानुष्ठातव्यम् तर्हि कामक्रोधादयः परित्याज्याः ।
sp026-000271_002	अमुमंशम् भगवत्पादाः नैकत्र प्रत्यपीपदन्
sp026-000272_002	कामं, क्रोधं, लोभं, मोहम् त्यक्त्वात्मानम् भावय कोऽहम् ।
sp026-000273_002	आत्मतत्त्वज्ञानेनैव मुक्तिः भवति
sp026-000274_002	अन्यथा कथञ्चिदपि मुक्तिः अवाप्तुम् न शक्यते ।
sp026-000275_002	आत्मतत्त्वज्ञानम् च शमदमादिभिः यस्य मनः संस्कृतम् भवति तस्यैव उत्पत्तुमर्हति ।
sp026-000276_002	अतः प्रथमतः शमादिकम् सम्पादनीयम् ।
sp026-000277_002	तदेतत् गीताभाष्ये भगवत्पादाः स्पष्टम् सञ्जगदिरे
sp026-000278_002	शास्त्र-आचार्योपदेश-शमदमादि-संस्कृतम् मनः आत्मदर्शने करणम् इति ।
sp026-000279_002	शास्त्रेषु श्रद्धा गुरौ भक्तिः अतितराम् आवश्यकी ।
sp026-000280_002	यदि शास्त्रेषु श्रद्धा न स्यात्, यदि वा गुरौ भक्तिर्न स्यात्
sp026-000281_002	तादृशस्य पुंसः आत्मज्ञानम् न कदाप्युत्पत्तुमर्हति ।
sp026-000282_002	अतः शास्त्रे श्रद्धा, गुरौ भक्तिश्च अतितराम् आवश्यकीति भगवत्पादाः प्रत्यपादयन् ।
sp026-000283_002	आत्मज्ञानमवाप्तुम् प्रयत्नः इत्युक्ते आदौ भगवति भक्तिः दृढीकर्तव्या ।
sp026-000284_002	यदि भगवति भक्तिम् न स्यात् तर्हि आत्मज्ञानमवाप्तुम् प्रयत्न एव न स्यात् ।
sp026-000285_002	तदुक्तम् प्रचीनैः 'ईश्वरानुग्रहादेव पुंसामद्वैतवासना' इति ।
sp026-000286_002	यदि अद्वैतवासनापि आवश्यकी तर्हि ईश्वरानुग्रहः अवश्यम् अवाप्तव्यः ।
sp026-000287_002	तदर्थम् भगवति भक्तिः आवश्यकी ।
sp026-000288_002	यद्यपि भगवान्निर्गुणः निराकारः तथापि साधकान् अनुग्रहीतुम् बहूनि रूपाणि भगवान् अधरत्
sp026-000289_002	तदिदमुक्तम् भगवात्पादैः स्वीये सूत्रभाष्ये
sp026-000290_002	स्यात् परमेश्वरस्यापि इच्छावशात् मायामयम् रूपम् साधकानुग्रहार्थम् इति ।
sp026-000291_002	तथा च भगवता स्वीकृतेषु रूपेषु यत्किमपि रूपम् आलम्बनम् विधाय
sp026-000292_002	अस्माभिः भक्तिः कर्तव्या ।
sp026-000293_002	भगवान् करुणासागरः इत्युच्यते
sp026-000294_002	अतः सः यम् कमपि भक्तिमन्तम् अनुगृह्णीयादेव
sp026-000295_002	तदप्युत्तम् प्राचीनैः भक्त्या तुष्यति केवलम् न तु गुणैः इति ।
sp026-000296_002	भगवान् भक्त्यैव तुष्यति न त्वन्येन केनचित् ।
sp026-000297_002	अतः वयम् भक्त्या भगवन्तम् प्रार्थयेमहि सा च भक्तिः
sp026-000298_002	वाञ्छितम् अर्थम् अस्माकम् प्रदास्यति ।
sp026-000299_002	अतः सर्वैरपि आदौ भगवति भक्तिः समासादयितव्या
sp026-000300_002	अनन्तरम् मनसः कामक्रोधादयः दूरीकर्तव्याः
sp026-000301_002	यावत्पर्यन्तम् मनसि कामक्रोधादयः तिष्ठेयुः
sp026-000302_002	तावत्पर्यन्तम् अस्माकम् सुखम् न स्यात्
sp026-000303_002	यो हि कामक्रोधादिना अभिभूतः  सः यम् कमपि पदार्थम् सर्वदा कामयमान एव आस्ते
sp026-000304_002	तस्य कामनायाः पूर्तिः न कदापि भवति ।
sp026-000305_002	कामनायाः पूर्तिम् विना तृप्तिर्न कदापि स्यात् ।
sp026-000306_002	विना तृप्तिम् सन्तोषो न स्यात्
sp026-000307_002	अतः सर्वस्यापि असन्तोषस्य वा दुःखस्य वा  हेतुः कामक्रोधादिरिति कृत्वा तस्य अवसरो न देयः
sp026-000308_002	इदमप्युक्तम् 'दद्यान्नावसरन् किञ्चित् कामादीनाम् मनागपि' इति ।
sp026-000309_002	कामादीनाम् काम क्रोधादीनाम् मनागपि अवसरम् न दद्यात् इति तस्य अर्थः ।
sp026-000310_002	यद्यपि सर्वे लोकाः आत्मतत्त्वज्ञानम् अवाप्तुम् न क्षमन्ते
sp026-000311_002	तथापि तदर्थम् प्रयत्नस्तु अवश्यम् विधेयो भवति ।
sp026-000312_002	यदि अधुना प्रयत्नः आरभ्यते सः अन्यस्मिन् कस्मिंश्चित् जन्मनि अवश्यम् फलेग्रहिर्भवेत् ।
sp026-000313_002	भगवता गीताचार्यणैवोक्तम् अनेक जन्मसंसिद्धस्ततो याति पराम् गतिम् इति ।
sp026-000314_002	यदि अस्माभिः आत्मज्ञनम् अवाप्तुम् प्रयत्न एव नारभ्येत
sp026-000315_002	तर्हि कदा वा वयम् ज्ञानम् प्राप्नुयाम
sp026-000316_002	कदा वा जन्मजरामृतिचक्रात् विमुक्तिः अस्माकम् स्यात् ।
sp026-000317_002	एवम् यः स्वीयम् जीवनम् यापयति, तस्य इहैव सुखम् भविष्यति
sp026-000318_002	परत्र च सुखम् भविष्यति
sp026-000319_002	स एव च कृतकृत्यो भवितुमर्हति ।
sp026-000320_002	यद्यपि लोके  अस्माभिः महती सम्पत् समार्ज्यते
sp026-000321_002	यशः अवाप्यते तथापि
sp026-000322_002	अनया सम्पदा अनेन तु यशसा वयम् कृतार्था भवामः इति तु भ्रमः ।
sp026-000323_002	कार्तार्थ्यम् न सम्पदा न यशसा
sp026-000324_002	अपि तु आत्मज्ञानेन
sp026-000325_002	इदम् सर्वैरप्यस्माभिः अवगन्तव्यम् ।
sp026-000326_002	भगवत्पादाः इदम् सर्वम् स्वीयेषु ग्रन्थेषु प्रतिपाद्य लोकान् नितराम् अन्वगृह्णन् ।
sp026-000327_003	श्रुति स्मृति पुराणानाम् आलयम् करुणालयम् ।
sp026-000328_003	नमामि भगवत्पाद शङ्करम् लोकशङ्करम् ।
sp026-000329_003	इतः द्वादशशतात् समानाम् प्राक् कैलासवासी परमेश्वरः
sp026-000330_003	केरळेषु कालटी क्षेत्रे आर्याम्बा शिवगुरु नाम्नोः
sp026-000331_003	पुण्य दम्पत्योः पुत्रत्वेन श्री शङ्करः इति नाम्ना  अवततार ।
sp026-000332_003	श्री शङ्करः बाल्य एव सकलास्वपि कलासु प्रावीण्यमवाप्य
sp026-000333_003	पञ्चमेऽब्दे उपनीतः सर्वान् वेदान् सर्वाण्यपि शास्त्राणि स्वल्पेनैव कालेन समाकलय्य
sp026-000334_003	नर्मदा तीरवासिनाम् श्रीमत् गोविन्द भगवत्पूज्यपादाचार्याणाम् सन्निधौ
sp026-000335_003	यत्याश्रमम् स्वीकृत्य तैः समुपदिष्टवेदान्ततत्त्वः
sp026-000336_003	श्री शङ्कराचार्य इति नाम्ना पप्रथे ।
sp026-000337_003	श्री शङ्कराचार्याः वेदान्ते अनुपमम् पाण्डित्यम् अवाप्य
sp026-000338_003	सर्वत्र देशे सञ्चारम् विधाय सनातनधर्मम् सर्वानपि लोकान् अवबोध्य
sp026-000339_003	प्रस्थानत्रयमिति प्रथितानाम् दशोपनिषत्, भगवद्गीता, ब्रह्मसूत्राणाम् अनवद्यानि
sp026-000340_003	अद्वैत-तत्त्व-स्फोरकाणि भाष्याणि विरचय्य
sp026-000341_003	सर्वानपि लोकान् अद्वैत-तत्त्वम् प्राबोधयन् ।
sp026-000342_003	तदानीम् वर्तमानानि अवैदिकमतानि सर्वाण्यपि निरस्य वैदिकम् धर्मम् सर्वान् अवाबोधयन् ।
sp026-000343_003	अस्य सनातनस्य धर्मस्य अद्वैत सिद्धान्तस्य च सार्वकालिकप्रचाराय
sp026-000344_003	भारतस्य चतसृषु दिक्षु शृङ्गेरी, पुरी, द्वारका, बदरिकाख्य क्षेत्रचतुष्टये
sp026-000345_003	चत्वारि पीठानि प्रतिष्ठापयामासुः ।
sp026-000346_003	तत्र च स्वीय-शिष्य-प्रवरान् सुरेश्वर, हस्तामलक पद्मपाद तोटकाख्यान्
sp026-000347_003	चतुरः अधिपतित्वेन प्रतिष्ठापयामासुः ।
sp026-000348_003	अनितरसाधारणीम् उपप्रतिम् विहितवताम् आदिशङ्कराचार्यभगवत्पादानाम् विषये
sp026-000349_003	अस्माभिः सर्वैरपि कृतज्ञैर्भाव्यम् तेषाम् पवित्रम् चरित्रम् सर्वैरप्यस्माभिः अवश्यम् ज्ञातव्यम् ।
sp026-000350_003	शङ्कराचार्याः अन्ते काश्मीरेषु सर्वज्ञपीठमधिरुह्य , केदारक्षेत्रे अन्तर्हिता अभवन् ।
sp026-000351_003	भारते वर्तमानाः सर्वेऽपि आस्तिकाः भगवत्पादशङ्कराचार्येषु
sp026-000352_003	परमाम् श्रद्धाम् आवहन्ति
sp026-000353_003	न केवलम् भारते अपि तु जगतीतले वर्तमानाः निष्पक्षपातहृदयाः
sp026-000354_003	विज्ञाः सर्वेपि शङ्करभगवत्पादान् मुक्तकण्ठम् श्लाघन्ते ।
sp026-000355_003	तत्तादृश-शङ्करभगवत्पादविषये सर्वेऽपि भक्तिमावहन्तः
sp026-000356_003	तदीयम् पवित्रम् चरित्रम् माधवीय-शङ्कर-दिग्विजयादि-प्रामाणिकग्रन्थेभ्यः अवगत्य
sp026-000357_003	स्वीयम् जनुः कृतार्थयन्त्विति आशास्महे ।
sp026-000358_004	अच्छस्फटिकसच्छायतनुरादृतकच्छपी ।
sp026-000359_004	वाचामधीश्वरी देवी वाचमच्छाम् प्रयच्छतु ।
sp026-000360_004	अस्मत्परमेष्ठिगुरुचरणैः जगद्गुरुवरेण्यैः प्रातःस्मरणीयैः श्रीसच्चिदानन्दशिवाभिनवनृसिंहभारतीमहास्वामिभिः सपादशतवर्षेभ्यः प्राक् समारब्धा इयम् महागणपतिवाक्यार्थविद्वत्सभा ।
sp026-000361_004	अविच्छिन्नतया प्रवर्तमानाऽस्तीति वक्तुम् मोमुद्यते मन्मानसम् ।
sp026-000362_004	शास्त्रपरम्परा परिरक्षणीया इत्यनेनैव उद्देशेन तैः महानुभावधौरेयैः स्थापिता इयम् सभा, 
sp026-000363_004	ताम् शास्त्रपरम्पराम् परिरक्षन्ती विद्योतते ।
sp026-000364_004	पूर्वम् केचनैव विद्वांसः अस्याम् सभायाम् भागम् गृह्णन्तः आसन् ।
sp026-000365_004	गच्छता कालेन अस्मद्गुरुचरणैः भारतस्य नानाप्रान्तेभ्यः विद्वांसः आहूताः सन्तः, अत्र सभायाम् समवयन्ति स्म ।
sp026-000366_004	विशेषतः न्याये, व्याकरणे, वेदान्ते, मीमांसायाम् च विशिष्टम् परिश्रमम् विधाय 
sp026-000367_004	ये विश्रुताः विद्वांसः,तेऽत्र सभायाम् समागन्तुमर्हन्ति ।
sp026-000368_004	अत्र वाक्यार्थचर्चाम् उपस्थापयितुमर्हन्ति ।
sp026-000369_004	यद्यपि शास्त्रमनन्तम् वर्तते ।
sp026-000370_004	कोऽपि शास्त्राब्धेः पारम् गन्तुम् न पारयति ।
sp026-000371_004	तथाऽपि यथाशक्ति शास्त्रेषु परिश्रमः कार्यः ।
sp026-000372_004	अलम्बुद्धिः कस्यापि न भवेत् ।
sp026-000373_004	'मया सर्वम् शास्त्रमधीतम् ।
sp026-000374_004	इतः परम् मया ज्ञातव्यम् न किञ्चिदवशिष्यते' इति तु न कोऽपि मन्वीत ।
sp026-000375_004	सर्वमपि शास्त्रम् आमूलचूडम् केनापि अध्येतुम् नैव शक्यते ।
sp026-000376_004	आसन् शङ्करभगवत्पादप्रभृतयः महापुरुषाः तादृशाः ।
sp026-000377_004	यथा वाचस्पतिमिश्रप्रभृतयः, यान् उद्दिश्य कल्पतरुकारैर्लिखितम् 
sp026-000378_004	"पदवाक्यप्रमाणाब्धेः परम् पारमुपेयुषः ।
sp026-000379_004	वाचस्पतेरियत्यर्थेऽप्यबोधयति साहसम् ।
sp026-000380_004	ते क्व वयम् क्व? ते तु शास्त्राब्धेः पारदृश्वान एव आसन् ।
sp026-000381_004	तेषाम् ग्रन्थान् अधिगन्तुमपि अस्माकम् शक्तिर्नास्ति ।
sp026-000382_004	तादृशान् ग्रन्थान् ते रचितवन्तः ।
sp026-000383_004	परन्तु, अस्माभिः इतोऽपि अधिगन्तुम् बह्वास्ते 
sp026-000384_004	इति धिया परिश्रमः कर्तव्य एव ।
sp026-000385_004	अस्मिन्वर्षे इयान् भागः अधिगतः ।
sp026-000386_004	अग्रिमवर्षे इतोऽप्यधिकम् भागम् अहम् अवगच्छेयम् 
sp026-000387_004	मया अवगन्तव्यः इति भावना अस्माकम् आवश्यकी ।
sp026-000388_004	तया भावनया यदि वयम् अग्रतो गच्छेम, 
sp026-000389_004	ततः इतोऽपि विशिष्टाम् व्युत्पत्तिम् अधिगन्तुम् पारयेम ।
sp026-000390_004	अत्र आगच्छन्तः विद्वांसः नितराम् व्युत्पन्नाः ।
sp026-000391_004	केचित् एकस्मिन्, केचित् द्वयोः, केचित् त्रिषु च शास्त्रेषु, पाण्डित्यम् आवहन्त एव अत्र समागच्छन्ति ।
sp026-000392_004	स्वीयाम् वाक्यार्थचर्चाम् नितराम् हृदयङ्गमया रीत्या उपस्थापयन्ति ।
sp026-000393_004	प्राश्निकैः यद्यत् पृच्छ्यते तस्य सर्वस्याऽपि समीचीनमुत्तरम् ददति ।
sp026-000394_004	तेन ज्ञायते तैः तस्मिन् विषये विशिष्टः परिश्रमः आस्थितः इति ।
sp026-000395_004	एवम् रीत्या इयम् सभा इतोऽपि अभिवृद्धिम् गच्छतु इति अस्माकम् आशयः ।
sp026-000396_004	इत्युक्ते, अत्र समवयताम् विदुषाम् सङ्ख्या इतोऽपि समभिवर्धताम् इति अस्माकमाशयः ।
sp026-000397_004	अस्मिन् वर्षे महेश्वरस्य द्वौ शिष्यौ, देवनाथस्य द्वौ शिष्यौ, मधुसूदनस्य एकश्च शिष्यः 
sp026-000398_004	अत्रागत्य शास्त्रार्थम् विधाय अस्मान् नितराम् आनन्दयन् ।
sp026-000399_004	एवमेव अत्र उपस्थिताः विद्वांसः शिष्यान् अध्याप्य 
sp026-000400_004	इमाम् शास्त्रपरम्पराम् समभिवर्धयन्तु इति वयम् वाञ्छामहे ।
sp026-000401_004	एवम् रीत्या इयम् सभा शास्त्रपरिरक्षणे बद्धादरा सती समभिवर्धतामित्याशास्महे ।
sp026-000402_004	अस्मिन् सन्दर्भे त्रयो ग्रन्थाः अधुना आविरकारिषत ।
sp026-000403_004	एकः विद्वत्प्रतिभानामकः, यः अतीते वर्षे प्रवृत्तानाम् शास्त्रार्थचर्चानाम् सङ्ग्रहरूपः ।
sp026-000404_004	अतीते वर्षे ये विद्वांसः अत्र शास्त्रार्थचर्चाम् व्यधासिषुः, 
sp026-000405_004	ते स्वीयवाक्यार्थविचारस्य सङ्ग्रहम् अत्र प्रेषयन्ति ।
sp026-000406_004	स चात्र मुद्राप्यते ।
sp026-000407_004	तद्दर्शनेन विदुषाम् महान् मोदो जायते ।
sp026-000408_004	एवम् इयम् विद्वत्प्रतिभा माकिम् दशवत्सरेभ्यः प्रकाश्यमाना अस्ति ।
sp026-000409_004	सा च अधुना प्रकाशिता ।
sp026-000410_004	अपरश्च ग्रन्थः सिद्धान्तकौमुदीकाशिकावृत्ती उभयात्मकः ।
sp026-000411_004	मया कदाचित् सिद्धान्तकौमुद्यध्यापनावसरे इदमनुभूतम् ।
sp026-000412_004	यदि सिद्धान्तकौमुद्या सह काशिकावृत्तिरपि प्रकाश्येत, 
sp026-000413_004	उभयोः एकदैव यदि अवलोकनम् स्यात्, तर्हि विद्यार्थिनाम् अध्यापकानाम् च महानुपयोगो भवेत् ।
sp026-000414_004	यतः बहवो विषयाः कौमुद्यनुक्ताः काशिकावृत्तावुपलभ्यन्ते ।
sp026-000415_004	बहूनि उदाहरणानि उपलभ्यन्ते ।
sp026-000416_004	तेन महत्प्रयोजनम् स्तात् इति कृत्वा, 
sp026-000417_004	तयोरुभयोः एकत्र संयोजनम् कार्यम् इति मम मनसि कश्चन सङ्कल्पः प्रादुरभुत् ।
sp026-000418_004	तम् सङ्कल्पम् पूरयितुम् अस्मत्पाठशालीयाः अध्यापकाः न्ययोजिषत ।
sp026-000419_004	ते च महता प्रयासेन, महत्या श्रद्धया कार्यमिदम् निरवहन् ।
sp026-000420_004	विशेषतः गणपतिः कृष्णराजश्च अस्मिन्कार्ये आत्मानम् प्रावर्तयताम् ।
sp026-000421_004	अतः तौ आशीर्भिः समभिवर्धयामि ।
sp026-000422_004	एवम् तत्रैव उदाहरनत्वेन भट्टिकाव्यश्लोका अपि तत्र विन्यस्येरंश्चेत्, 
sp026-000423_004	महते मोदाय कल्पते इति धिया भट्टिकाव्यस्थान्यप्युदाहरणानि तत्र प्रादीयन्त ।
sp026-000424_004	अनेन अयम् ग्रन्थः विदुषः नितराम् रञ्जयिष्यतीति वयम् मन्यामहे ।
sp026-000425_004	तस्य प्रथमो भागः इतः प्राक् प्राकाश्यत ।
sp026-000426_004	कारकान्तभागः ।
sp026-000427_004	अधुना द्वितीयः भागः समासप्रभृतिद्विरुक्तिप्रकरणान्तः प्रकाश्यते ।
sp026-000428_004	इतः परम् तृतीयः चतुर्थश्च भागौ प्रकाशयिष्येते ।
sp026-000429_004	अपरश्च ग्रन्थः लघुचन्द्रिकाप्रकाशात्मकः ।
sp026-000430_004	लघुचन्द्रिकायाः यद्यपि विट्ठलेशी व्याख्याऽस्ति सा नितराम् प्रौढा, परिष्कारजटिला
sp026-000431_004	साधारणानाम् विद्यार्थिनाम् तत्र दुष्करः इति मत्वा अस्मदास्थानविदुषः अधुना देवभूयङ्गताः नारायणभट्टाः तदानीम् अस्माभिरुपदिष्टा आसन् 
sp026-000432_004	"एका विद्यार्थिनां, व्युत्पित्सूनाम् सुलभावगाहा सरला लघुचन्द्रिकायाः व्याख्या विट्ठलेशीयानुसारिणी विरच्यताम्" इति ।
sp026-000433_004	ते च वेदान्तशास्त्रे महान्तः विद्वांसः आसन् ।
sp026-000434_004	असाधारणी व्युत्पत्तिरासीत्तेषाम् ।
sp026-000435_004	ते वेदान्तकेसरी इति बिरुदेनापि अस्माभिः सभाजिता आसन् ।
sp026-000436_004	ते अस्मदीयम् आदेशम् शिरसा ऊढ्वा, इमाम् व्याख्याम् उपक्रम्य, 
sp026-000437_004	प्रथममिथ्यात्वं, द्वितीयमिथ्यात्वम् च पूरयामासुः ।
sp026-000438_004	प्रथममिथ्यात्वात्मकः एको भागः, अनन्तरम् द्वितीयमिथ्यात्वरूपः द्वितीयश्च भागः तेषु जीवत्स्वेव प्राकाश्येताम् ।
sp026-000439_004	अनन्तरम् तृतीयचतुर्थपञ्चममिथ्यात्वरूपः तृतीयभागोऽपि प्रकाशनीय इति सङ्कल्पस्तु आसीत् ।
sp026-000440_004	परन्तु ते देवराजातिथयोऽभुवन् ।
sp026-000441_004	अनन्तरम् किम् कार्यम् इति अस्मत्प्रशासकाः अस्मान् प्रार्थयन्त ।
sp026-000442_004	तदाऽस्माभिरुक्तम् "ते कियत्पर्यन्तम् व्यलिखन्निति पश्यामः ।
sp026-000443_004	ते समग्रतया व्यलिखंश्चेत् प्रश्न एव नास्ति
sp026-000444_004	यदि कश्चन भागः अवशिष्टश्चेत् तम् सम्पूर्य प्रकाशयिष्यामः" इत्यवोचाम ।
sp026-000445_004	तदानीम् तैः लिखिते ग्रन्थे परामृष्टे सति, तृतीयमिथ्यात्वे कञ्चनभागम् विलिख्य उपारमंस्ते ।
sp026-000446_004	अवशिष्टम् भागम् सम्पूर्य तेषामेव नाम्ना अयम् प्रकाश्यतामिति वयमादिक्षाम ।
sp026-000447_004	तथैव तेषामेव नाम्ना अयम् तृतीयचतुर्थपञ्चममिथ्यात्मको भागः अद्य प्रकाशितः ।
sp026-000448_004	अनेन च लघुचन्द्रिका अध्यायिनः विद्यार्थिनः नितराम् उपकृता भविष्यन्तीति मन्महे ।
sp026-000449_004	अस्माकम् अद्वैतशोधकेन्द्रेण  'प्राचीनपरम्परापरिरक्षणोपयोगिकार्याणि विधेयानि' इत्युद्देशेन बहु प्रयत्यते ।
sp026-000450_004	तत्प्रयत्नफलभूतान्येव इमानि प्रकाशनानि ।
sp026-000451_004	अस्य सर्वस्याऽपि निदानम् अस्मद्गुरुचरणानाम् कृपा, 
sp026-000452_004	अस्मदाराध्यदेव्याः भगवत्याः शारदापरमेश्वर्याः अनुकम्पा, 
sp026-000453_004	श्रीमद् आदिशङ्करभगवत्पूज्यपादानाम् दया ।
sp026-000454_004	एतेषाम् ग्रन्थानाम् अद्य प्रकाशनम् जातमिति नितराम् मोदामहे ।
sp026-000455_004	अद्य अस्मिन् कार्यक्रमे मध्यप्रदेशसर्वकारतः उन्नताधिकारिणावुभौ अत्र समागतौ ।
sp026-000456_004	तौ च इमाम् सभाम् दृष्ट्वा नितराम् प्रामुदेताम् ।
sp026-000457_004	तयोः मनसि इदृशी सभा तत्रापि प्रवर्तनीया इति सङ्कल्पोऽपि सञ्जातः ।
sp026-000458_004	अत एव ते भवतः सर्वानपि समाह्वयन् "भवन्तस्तत्रागच्छन्तु ।
sp026-000459_004	भवतो वयम् सभाजयिष्यामः ।
sp026-000460_004	वयम् मध्यप्रदेशे अद्वैतसिद्धान्तस्य, भगवत्पादानाम् महिम्नश्च प्रचारम् कर्तुम् बद्धकटयः स्मः ।
sp026-000461_004	आगच्छन्तु भवन्तः ।
sp026-000462_004	अस्मदीये अस्मिन् कार्ये अस्माकम् सहयोगम् ददतु" इति च ते प्रार्थयन्त ।
sp026-000463_004	अतः तेषामत्रागमनेन अस्माकमपि महान् प्रमोदो जातः ।
sp026-000464_004	तान् वयम् आशीर्भिः समभिवर्धयामः ।
sp026-000465_004	तैः क्रियमाणानि ईदृशानि भारतीयसंस्कृतेः सनातनधर्मस्य च प्रचारकार्याणि निर्विघ्नम् प्रचलन्तु, 
sp026-000466_004	लोकानाम् धर्मे श्रद्धा समभिवर्धतां, 
sp026-000467_004	धर्माचरणेन सर्वेऽपि लोकाः श्रेयोभाजनानि भूयासुः ।
sp026-000468_004	अत्र आगतेभ्यः विद्वद्भ्यः पुनः आशिषः प्रयुञ्जे
sp026-000469_004	प्रतिवर्षमिव अद्यापि त्रयः विद्वांसः स्वर्णाङ्गुलीयकेन सम्मान्यन्ते ।
sp026-000470_004	अस्मत् मठीयप्रशासकाः अधुना वर्षत्रयप्रभृति विद्यानिधिपुरस्कारम् ददतः सन्ति ।
sp026-000471_004	प्रतिवर्षम् चतुर्भ्यः विद्वद्भ्यः दशदशसहस्रम् ।
sp026-000472_004	एवम् चतुर्भ्यः युवविद्वद्भ्यः पञ्चपञ्चसहस्रम् ।
sp026-000473_004	इति अष्टभ्यः ते ददति ।
sp026-000474_004	अतीते वर्षद्वये एवम् अष्टौ विद्वांसः, अष्टौ युवानश्च तम् पुरस्कारम् अलप्सत ।
sp026-000475_004	अद्यापि चत्वारः विद्वांसः चत्वारः युवानश्च तम् पुरस्कारम् प्राप्स्यन्ति ।
sp026-000476_004	भगवत्याः शारदायाः कृपया, भगवतो महागणेशस्य च कृपया इयम् सभा इतोऽपि समभिवर्धतामित्याशास्य, 
sp026-000477_004	भवतः सर्वानपि आशीर्भिः संयोज्य भाषणमिदमत्र उपसंहरामि ।
sp026-000478_005	भगवान् सर्वमङ्गलाजानिः दिविषद्भिः प्रार्थितः सन् सनातनम् धर्मम् समुद्धर्तुम् 
sp026-000479_005	श्रीशङ्करचार्यरूपेण अस्मिन् कालटीक्षेत्रे द्वादशशतवत्सरेभ्यः पूर्वम् अवततार 
sp026-000480_005	द्वात्रिंशद्वर्षाणि अस्मिन् धरातले शङ्कराचार्याः आसन् 
sp026-000481_005	परन्तु तावत्येव काले असाधारणानि कार्याणि तैः व्यधायिषत 
sp026-000482_005	यथा प्रस्थानत्रयभाष्यविरचनम्, सर्वस्मिन्नपि भारते द्वित्रवारम् पद्भ्याम् सञ्चरणम् 
sp026-000483_005	सर्वैरपि भेदवादिभिः वादकरणम् तत् पराजयः 
sp026-000484_005	औपनिषदस्य अद्वैतसिद्धान्तस्य स्थापनम् चतुराम्नायपीठप्रतिष्ठापनम् 
sp026-000485_005	इतीमानि कार्याणि केनापि पुरुषेण शताधिकवत्सराणि स्थितवतापि कर्तुमशक्यानि 
sp026-000486_005	द्वात्रिंशद्वर्षैरेव भगवत्पादशङ्कराचार्याः अकार्षुः 
sp026-000487_005	अत एव ते भगवतः परमेश्वरस्य अवतारभूत इति अस्माभिः सुस्पष्टम् विज्ञातुम् शक्यते 
sp026-000488_005	तेषाम् अवतारः वैशाखशुक्लपञ्चम्याम् अभूत् 
sp026-000489_005	अतः यथा भगवतः श्रीरामकृष्णाद्यवताराः येषु येषु दिनेषु आसन् 
sp026-000490_005	तानि तानि दिनानि अस्माभिः यथा पर्वदिनत्वेन समनुष्ठीयन्ते 
sp026-000491_005	तद्वदेव शङ्कराचार्याणाम् अवतारदिनम् वैशाखशुक्लपञ्चम्यपि अस्माभिः पर्वदिनत्वेन अनुष्ठीयेत 
sp026-000492_005	तस्मिन् समये भगवत्पादानाम् पूजा विधेया 
sp026-000493_005	भगवत्पादोपदिष्टम् तत्त्वम् आकलनीयम् 
sp026-000494_005	प्रवचनानि विधेयानि 
sp026-000495_005	यथा वा लोकाः भगवत्पादेषु समिद्धश्रद्धा भवेयुः तथा अस्माभिः आचरणीयम् इति 
sp026-000496_005	अस्मत्परमेष्ठिगुरवः प्रातस्मरणीयः जगद्गुरु श्रीसच्चिदानन्दशिवाभिनवनृसिंहभारतीमहास्वामिनः आजिज्ञपन् 
sp026-000497_005	त एव इदम् कालटीक्षेत्रम् महता प्रयत्नेन अनेकेषाम् साहाय्येन अन्विष्य 
sp026-000498_005	अत्र शारदा-शङ्करभवत्पादमन्दिरे निर्माप्य मूर्तिप्रतिष्ठाम् कुम्भाभिषेचनम् च व्यधासिषुः 
sp026-000499_005	शतवर्षपूर्वम् तानि कार्याणि अत्र समजनिषत 
sp026-000500_005	अतः कालटीशतमानोत्सवः अस्मिन् वर्षे समाचरणीयः इति वयम् निरणैष्म
sp026-000501_005	तदनुसारेण अत्र कार्यक्रमाः अस्माभिः विधीयन्ते 
sp026-000502_005	अस्मिन्नेव समये शङ्करजयन्ती-महोत्सवस्यापि सन्निहितत्वात् शङ्करजयन्त्याचरणमपि अत्रैव विधेयमिति 
sp026-000503_005	अधुना अत्र अद्य शङ्करजयन्तीमहोत्सवम् आचरितुम् उपाक्रमाम 
sp026-000504_005	त एव अस्मत्परमेष्ठिगुरुचरणाः शङ्करजयन्ती वैशाखशुक्लप्रतिपदमारभ्य पञ्चमीम् यावत् दिनपञ्चकम् अनुष्ठेया इति अन्वशिषन् 
sp026-000505_005	तेषाम् अनुशासनम् अनुसृत्यैव वयम् महमिमम् दिनपञ्चकम् अनुतिष्ठन्तो वर्तामहे
sp026-000506_005	अद्य वैशाखशुक्लप्रथमा शङ्करजयन्त्युत्सवश्च समारब्धः 
sp026-000507_005	कालट्याम् शृङ्गेर्याम् च महता वैभवेन उत्सवोऽयम् आचर्यते 
sp026-000508_005	अन्यत्रापि देशे नानाप्रान्तेषु अयमुत्सवः आस्तिकैः श्रद्धालुभिः समनुष्ठीयते 
sp026-000509_005	अस्माभिः अस्मिन् शङ्करजयन्तीसन्दर्भे वेदविद्वांसोऽपि समाहूयन्ते 
sp026-000510_005	तदानीम् वेदपाठोऽपि विशिष्टया रीत्या प्रवर्त्यते 
sp026-000511_005	परस्य तम् वेदविद्वांसः नैकासु वेदशाखासु कृतपरिश्रमाः अस्मिन् समये सन्निदधति 
sp026-000512_005	ते च नितराम् हृद्यतया वेदपाठम् विदधति
sp026-000513_005	सर्वमिदम् भगवत्पादानाम् कृपयैव सञ्जायते इति वयम् सम्यगेव अवेमः 
sp026-000514_005	भगवत्पादानाम् कृपया सर्वेऽपि इमे कार्यक्रमाः निष्प्रत्यूहम् सम्पद्यन्ताम् 
sp026-000515_005	इत्युक्त्वा अद्यतनः कार्यक्रमः एतावता परिसमाप्यते 
sp026-000516_005	पुनः श्वोऽपि अनयैव रीत्या सर्वेऽपि कार्यक्रमाः सम्पत्स्यन्ते 
sp026-000517_005	सर्वेऽपि लोकाः अत्र सन्निधाय भगवत्पादानाम् कृपापात्रताम् प्रपद्यन्त इत्याशास्य अधुनात्र विरम्यते 
